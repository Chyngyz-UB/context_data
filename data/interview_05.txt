«Кыргыз Республикасында жекече турак жай курулушу жөнүндө» Кыргыз Республикасынын Мыйзамына (Кыргыз Республикасынын Жогорку Советинин Ведомосттору, 1991-ж., № 22, 700-ст.) төмөнкүдөй өзгөрүүлөр киргизилсин: 12-статья төмөнкүдөй редакцияда баяндалсын: 12-статья. Жер участкаларынын бөлүнүшүн жана жекече турак үйлөрдүн долбоорлонушун контролдоо. Жекече турак үйлөрдү курууга жер участкаларынын бөлүнүшүн жана долбоорлонушун контролдоону архитектура-курулуш иши чөйрөсүндө саясатты иштеп чыгуу жана ишке ашыруу боюнча ыйгарым укуктуу мамлекеттик орган жүзөгө ашырат. 16-статьянын 1-бөлүгүндөгү «Кыргыз Республикасынын Курулуш жана архитектура иштери боюнча мамлекеттик комитетинин тийиштүү органдарынын» деген сөздөр «архитектура-курулуши иши чөйрөсүндө көзөмөлдөө жана контролдоо боюнча ыйгарым укуктуу мамлекеттик органына» деген сөздөргө алмаштырылсын. 17-статьянын 2-бөлүгүндөгү «Кыргыз Республикасынын Курулуш иштери жана архитектура боюнча мамлекеттик комитетинин компетенттүү органдарына» деген сөздөр «архитектура-курулуш иши чөйрөсүндө көзөмөлдөө жана контролдоо боюнча ыйгарым укуктуу мамлекеттик органына» деген сөздөргө алмаштырылсын.

«Тагайберди ынтымагы» коомдук бирикмесинин төрагасы 1. Толук аталышы: «Тагайберди ынтымагы» коомдук бирикмеси (мындан ары «Бирикме» деп аталат); кыскартылган аты – «Тагайберди ынтымагы» КБ. Орус тилинде: Общественное объединение «Тагайберди-ынтымагы»; кыскартылган аты: ОО «Тагайберди ынтымагы». 2. Бирикменин дареги: Кыргыз Республикасы, Бишкек шаары, Панфилов көч., 58. 3. Бирикменин ишмердүүлүгүнүн мөөнөтү чектелген эмес.

Чүй областынын Автобазанын Кара-Балта шаарынын 2010-жылдын 3-мартында жүргүнчүлөрдү ташуучу өткөрүлгөн жалпы чогулушунда № 31 автобазасы № 5 токтому менен БЕКИТИЛДИ № 31 автобазанын автоунааларын пайдалануу жөнүндө 
Автобазага тийиштүү автоунааларды үнөмдүү жана эффективдүү пайдалануу максатында төмөнкү иш-чаралар толук аткарылууга тийиш: 1. Автобазанын диспетчери жүргүнчүлөрдү ташуучу автоунаалардын жолдомосун иш күнү башталардан мурда ар бир машинага өзүнчө жазып, ар бир айдоочуга каттоо журналына кол койдуруп тапшырат. 2. Жолдомону бир адам башкага берип, ордуна жөнөтүүгө болбойт. 3. Майлоочу жана күйүүчү майлар автобазанын бухгалтери тарабынан норма боюнча бөлүнгөн лимитке ылайыктуу бөлүнөт. 4. Иш күнүнүн аягында жолдомо диспетчерге өткөрүлөт. Кайсы бир себептерге байланыштуу сарпталбай калган күйүүчү май болсо, же тескерисинче, өз чөнтөгүнөн май куюуга туура келсе, жолдомого жазылышы керек. 5. Ар бир айдагы каттамдын саны эсептелинип, журналга жазылат жана ошого ылайык эмгек акы төлөнөт.

Кыргыз мамлекеттик медициналык академиясынын аталышын өзгөртүү жөнүндө Кыргыз Республикасынын Президентинин ЖАРЛЫГЫ.
Республиканын саламаттыкты сактоо системасынын жана медициналык илиминин өнүгүшүнө жана калыптанышына сиңирген эмгегин, жогорку квалификациялуу медициналык кадрларды даярдоого кошкон зор салымын эске алып, ошондой эле коомчулуктун Кыргыз мамлекеттик медициналык академиясына академик Ахунбаев Иса Коноевичтин ысмын берүү жөнүндө сунушун колдоп жана анын 100 жылдыгынын урматына токтом кылам: 1. Кыргыз мамлекеттик медициналык академиясына академик Ахунбаев Иса Коноевичтин ысмы берилсин жана мындан ары «И. К. Ахунбаев атындагы Кыргыз мамлекеттик медициналык академиясы» деп аталсын. 2. Кыргыз Республикасынын Өкмөтү эки айлык мөөнөттө: – жогоруда аталган окуу жайына И. К. Ахунбаевдин ысмын берүү менен байланышкан маселелерди чечсин; – өз чечимдерин ушул Жарлыкка ылайык келтирсин. 3. Бул Жарлыктын аткарылышына кѳзѳмѳлдүк кылуу милдети Кыргыз Республикасынын Президентинин Администрациясынын экономикалык жана социалдык саясат бөлүмүнө жүктөлсүн.

Кыргыз Республикасы Бишкек шаары Октябрь райондук мамлекеттик администрациясы 10.04.2010 Бишкек ш. Кыргыз Эл акыны Алыкул Осмоновдун 90 жылдыгын өткөрүү жөнүндө Өлкөбүздүн маданиятына жана адабиятына баа жеткис салым кошкон Кыргыз Эл акыны Алыкул Осмоновдун 95 жылдыгын өткөрүү үчүн Октябрь райондук мамлекеттик администрациясы токтом кылат: 1. Республиканын Эл акыны Алыкул Осмоновдун 95 жылдыгын даярдоо жана өткөрүү боюнча иш-чаранын планы иштелип чыгып, бекитилсин. 2. Райондо акындын китеп көргөзмөсү уюштурулсун, мектептерде А. Осмоновдун чыгармачылыгына арналган ачык сабактар өткөрүлсүн. Бул иш-чараларды аткаруу райондук билим берүү бөлүмүнө жүктөлсүн. 3. Мааракеге байланыштуу салтанат, кече, диспуттар өткөрүлсүн; 4. Бул токтомдун аткарылышына көзөмөлдүк райондук мамлекеттик администрациянын башчысынын орун басары С. Салиевге жүктөлсүн.
1. Жалпы жоболор 1.1. Ведомстволук архив – мекемелерде, уюмдарда, ишканаларда (мындан ары – мекеме) түзүлөт жана өзүнүн ишин ушул мекеменин каражат эсебинен жүргүзөт. 1.2. Ведомстволук архив документтерди, анын ичинде мамлекеттик архивге туруктуу сактоого берилгенге чейин мекеменин кинофотодокументтерин жана аудиовидеожазууларын убактылуу сактоосун жана пайдалануусун ишке ашырат. 1.3. Ведомстволук архив бирдей баш ийген же иш түрү боюнча бирдей болгон мекемелердин документтерин сактоону жана пайдаланууну жүргүзөт. Мындай учурда ал бириккен ведомстволук архив болуп саналат. 1.4. Ведомстволук архив өзүнүн ишинде Кыргыз Республикасынын мыйзамдарын, «Кыргыз Республикасынын Улуттук архив фонду жөнүндө» Кыргыз Республикасынын мыйзамын, мекеменин карамагында түзүлгөн буйруктарын жана көрсөтмөлөрүн, архив ишин башкаруу республикалык жана аймактык органдарынын эрежелерин жана нускамаларын жана ушул жобону жетекчиликке алат.

«Акыл» ачык акционердик коому 03.05.2010 Бишкек шаары К. Карасаев атындагы Бишкек гуманитардык университетине китептерди жеткирип берүү жөнүндө № 19 КӨРСӨТМӨ 2010-жылдын 4-февралында түзүлгөн 8/124 келишимдин негизинде СУНУШ КЫЛАМЫН: 
1. Башкы кампанын тейлөөчүсү М. Кадыров университетке сатылуучу китептин тизмесин жана санын такташын; 2. Келишимдин 3-беренесинде каралган төлөм акылары ошол боюнча сакталып, төлөө мөөнөтү бир айга узартылышын; 3. Бул маселе боюнча координация ишинин башкы бухгалтерге жүктөлүшүн; 4. Бул көрсөтмөнүн аткарылышы боюнча көзөмөлдүн акционердик коомдун директорунун орун басары С. Акматовго жүктөлүшүн.

Токмок шаарындагы Медициналык колледждин директору Ж. Калыевага биолабораториянын башчысы Динара Рыскуловадан Б И Л Д И Р М Е Чет өлкөдө өткөрүлгөн эл аралык симпозиумга биздин окуу жайдан үч окутуучу барды. Алар ѳздѳрүнүн докладдарын окушту, катышуучулардын суроолоруна жооп берип, кызыктуу сунуш-пикирлерди алып келишти. 2012-жылдын 26-январынан тартып конференцияга катышкандар өз кызматына киришкендигин билдиремин.

БАЯНДАМА КАТ 02.02. 2011-ж. Бишкек ш. № 247/6 заказын кошумча каржылоо жөнүндө 2012-жылдын экинчи жарым жылдыгында полиграфиялык кызматтар үчүн баанын кескин түрдө көтөрүлүп кеткендигине жана сметанын өзгөрүшүнө байланыштуу № 247/6 заказын аткаруу иштери бүтпөй калды. Бул ишти аягына чыгуу үчүн дагы кошумча 50 000 (элүү миң) сом акча каражатын бөлүп берүүңүздү суранам.

БЕКИТЕМ Бишкек шаарындагы № 1 мектеп-интернатынын директору К. О. Асылбеков АКТ 10.01.2001 Бишкек ш. № 3 жатакананын комендантынын ишин тапшыруу жөнүндө Негиз: директордун 02.12.2000-ж. № 6 буйругу Интернаттын № 3 жатаканасынын мурунку коменданты А. Сариев жана жаңы дайындалган комендант Г. Темирова, мектептин бухгалтери С. Жолдошева жана административдик чарба бөлүмүнүн иш жүргүзүүчүсү К. Алексеев тарабынан ушул акт түзүлдү. Мектептин № 3 жатаканасынын коменданты болуп иштөөчү А. Сариев ишин тапшырды, Г. Темирова өткөрүп алды. Ишти тапшырууда – кабыл алууда төмөнкүлөр аныкталды: 1. Өткөрүлүп алынган буюмдар: 330 керебет, 200 стол, 680 отургуч, 30 телевизор, 2 компьютер, 180 шкаф. Баары жарактуу абалда. 2. 2005-жылдын 1-сентябрына карата эсептен чыгарылган эмерек буюмдардын тизмеси. Алардын бардыгы өз убагында чарба бөлүмүнө тапшырылган. Тиркеме: 1. Өткөрүлүп алынган буюмдардын саны жана баасы көрсөтүлгөн тизме (6 бет, 3 нуска). 2. Жатаканада жашаган студенттердин тизмеси (8 бет, 3 нуска). 3. Акт 3 нускада даярдалды: 1-нуска бухгалтерияга, 2-нуска А. Сариевге, 3-нуска Г. Темировага берилди.

«Азат» ААКынын Директорлор кеңешинин жыйынынын № 12 П Р О Т О К О Л У 15.04.2011 Бишкек ш. Төрагасы: С. М. Дыйканов Катчысы: Р. Т. Аманов Катышкандар: директорлор кеңешинин 8 мүчөсү: А. И. Астранов, Г. Ж. Закирова, К. Т. Биримкулов, Ж. Н. Жаныбеков, С. Б. Асеков, А. К. Байзаков, Д. О. Жалилов, С. М. Дыйканов. Келбегендер: – Күн тартиби: 1. Акционердик коомдун филиалын Ысык-Көл областынын Балыкчы шаарында уюштуруу жөнүндө. Баяндамачы – С. Асеков. 2. Уюштуруу иштери. Угулду: С. Асеков – баяндаманын кыскача мазмуну. Чыгып сүйлөгөндөр: А. Байзаков – баяндаманын кыскача мазмуну. Д. Жалилов – баяндаманын кыскача мазмуну. Токтом кылынды: 1. 2011-жылдын 5-июнуна чейин филиал ачууга байланыштуу бардык документтер даярдалсын (жооптуу – Б. Алиева). 2. 2011-жылдын 25-майына чейин директорлор кеңешинин мүчөлөрүнүн айрым сунуштары бизнес-планга киргизилсин жана филиалдын толук бүткөн бизнес-планы ишке ашырууга даяр түргө келтирилсин (жооптуу – С. Асеков).

«Баластан» билим берүү борбору № 27 Т Е С К ЕМ Е 2011-жылдын 23-январы Бишкек ш. Иш кагаздарын мамлекеттик тилде жүргүзүүнү киргизүү жѳнүндѳ М И Л Д Е Т Т Е Н Д И Р Е М: 1. Борбордун бардык бөлүмдөрүндө, кызматтарында иш кагаздары мамлекеттик тилде жүргүзүлсүн. 2. Директордун жалпы маселелер боюнча орун басары С. Жайнакова 2011-жылдын 1-мартынан баштап иш кагаздарын мамлекеттик тилде жүргүзүү боюнча окутууну уюштурсун. 3. Бардык иш кагаздарынын кыргыз тилиндеги формасы көбөйтүлсүн жана кызматкерлер тарабынан иш учурунда колдонула баштасын. 4. Тескемени аткаруу боюнча көзөмөл директордун орун басары С.Жайнаковага жүктөлсүн. Директор А. К. Шаршеева Юрист Г. Ш. Момбаева Омуралиева Р. Кызматкерлер тааныштырылды.

№ 45 БУЙРУК Кадрлардын өздүк курамы боюнча Г. Бекбоева жѳнүндѳ Бекбоева Гүлжан Карыпбаевна ээлеген кызматынан бошотулуп, 2006-жылдын 10-октябрынан штаттык тизимге ылайык айлык акы менен окуу-инспекция бөлүмүнүн башчысы болуп дайындалсын. Негизи: Г. Бекбоеванын арызы.

Ак-Өргө конушундагы мектептин ачылыш аземине келип катышып кетүүгө жооп катары жазылган алкыш каты Урматтуу Белек Аскарович! Мектептин ачылыш салтанатына чакырганыңыздар үчүн ыраазычылык билдирем. Жаңы курулган мектептин бүтүрүүчүлөрү Кыргызстандын келечеги үчүн татыктуу кызмат өтөйт деп ишенемин. № 72 орто мектептин директору А. Жумаев

Урматтуу курстун катышуучулары! Иш кагаздарын кыргыз тилинде жүргүзүү боюнча атайы уюштурулган курска катышып, сынактарды ийгиликтүү тапшырып, сертификатка ээ болушуңуздар менен чын жүрөктөн куттуктаймын. Ээ болгон жөн-билги, билимиңиздерди ишиңиздерде ийгиликтүү пайдаланып, элге, мамлекетке ак кызмат өтөйсүздөр деп ишенем. Сиздерге ден соолук, ишиңиздерге ийгилик жана мамлекеттик кызматкер наамына татыктуу адамдардан болушуңуздарды каалайм.

Табигый кырсыкка байланыштуу көңүл айтуу каты Сиздердин районуңуздардагы көптөгөн үй-бүлөлөрдүн моралдык жана материалдык зыян тартуусуна, адам курмандыгына алып келген табият кырсыгына байланыштуу көңүл айтуубузду кабыл алыңыздар. Жаратылыш кырсыгынын натыйжасында зыян тарткандардын туугандарына жана жакындарына терең кайгыруу менен көңүл айтабыз. Жалал-Абад областтык мамлекеттик администрациясы

Заказ алуудан баш тартуу каты Сиздердин катыңыздарда компьютердик техниканын эң жаңы моделдери жөнүндө сөз болуп жаткандыгына байланыштуу, биз бул талапты орундата албаганыбызды билдиребиз. Биз кызматташкан чет элдик фирмаларда сиздер сураган баада эң акыркы моделдеги компьютер жана анын жабдыктары өтө кымбат баада болгондуктан, сиздердин заказ аткарылбай калат. Борборубуздагы башка «Басма» фирмасына кайрылып көрүүңүздөрдү сунуштайбыз. Бул жолку заказыңыздарды аткара албагандыгыбыз үчүн өкүнөбүз. Мындан ары кызматташтыгыбыз уланат деп ойлойбуз.

«Акыл» акционердик коомунун төрагасына «Жаштык» кинотеатрынын жетекчилигинен Макулдук берүү каты 2011-жылдын 24-апрелинде саат 14:00дөн 18:00гө чейин ижаранын 50% төлөө шарты менен кайрымдуулук акциясын уюштуруу үчүн ижарага берүүгө даярбыз. Директор К. Абдиев 03.04.2011 Негиздөө менен макулдук берүү Акыркы 6 жылдан бери Сиздердин факультетке бөлүнгөн техникалык каражаттар алмаштырылбаганын, 10 жылдан бери эмеректер жаңыртылбаганын эске алуу менен, факультетке бөлүнгөн бул каражаттын эсебинен материалдык-техникалык базанын жаңыртылышына макулдук беремин.

«Асыл» банктын башкармалыгынын төрагасы А. Ж. Жапаровго «Жайыл» дыйкан чарбасынын жетекчиси Р. Борбиевден Кепилдик кат Дыйкан чарбага таандык мүлктү күрөөгө алуу менен, жеңилдетилген кредит берүүңүздөрдү суранабыз. Банктан алынган 200 000 (эки жүз миң) сом кредитти дыйкан чарба 1 жылдын ичинде толугу менен төлөп берет деп кепилдик беребиз. Дыйкан чарбанын жетекчиси Б. Борбиев Бухгалтери А. Исакеев

Бишкек шаарынын Октябрь районунун акими Самаганов Белек Кубатовичке Х. Карасаев атындагы Бишкек гуманитардык университетинин ректоратынан жана кесипчилер жамаатынан Өтүнүч кат БГУнун ректораты жана кесипчилер жамааты окутуучу Алыбаев Кубан Асановичке жер участогун бөлүп берүүңүздөрдү өтүнөт. Алыбаев Кубан 1988-жылдан тартып ушул күнгө чейин БГУда иштеп келет. Үй-бүлөлүү (4 балалуу), кызматы боюнча эскертүү же башка жаза алган эмес. Ишине жоопкерчилик менен мамиле кылат. Шаарда үйү жок, батирде турат. Окуу жайдын үй менен камсыз кылууга мүмкүнчүлүгү жок. Суранычыбызга Сиздерден оң жооп алабыз деп ишенебиз. БГУнун ректору Аскаров А. С.

Бишкек шаардык № 3 китепкананын балдар адабияты бөлүмүнүн 2011-жылга пландаштырылган иштеринин аткарылышы жөнүндө О Т Ч Ё Т Биздин фонддо 1000ге жакын автордун калемине таандык, 8 миңден ашык балдар үчүн жазылган ар түрдүү жанрдагы китептер бар. Фонд жаңы чыккан китептер менен толукталды. Анын ичинде балдар адабияты боюнча котормолор да бар. Жаңы алынган китептердин тизмеси тиркемеде берилди. Жылдык планыбызда каралган иш-чаралар өз убагында өткөрүлдү. Балдар жазуучулары менен жолугушуулар уюштурулуп, белгиленген темада талкуулар болуп өттү. Бардык жолугушуулардын программасы отчётко тиркелди. Бардыгы болуп жыл ичинде 5 миңге жакын окурманга сапаттуу кызмат көрсөтүлдү. Китепканачыларыбыз пландаштырылган иш-чараларды ишке ашырууга жоопкерчиликтүү мамиле кылышып, жогорку уюшкандыкты көрсөтүштү. Кээ бир кызматкерлерибиздин жылдык жыйынтык чыгарууда моралдык жана материалдык сыйлыктарга көрсөтүлүшүн жетекчиликтен сураймын. Тиркемелер: 1. Балдар адабияты бөлүмүнө жаңы алынган китептердин тизмеси; 2. Уюштурулган иш-чаралардын тизмеси жана программалары.

Ишеним кат – бул бир жактын (ыйгарым укук берүүчү) экинчи жакка (ыйгарым укукка ээ болуучу) жазуу түрүндөгү ишеним артуусу, ыйгарым укук берүүсү. Башкача айтканда, жеке кишинин, жамааттын же уюмдун кызыкчылыгын көздөп, алардын атынан иш жүргүзүү үчүн башка бирөөгө берилген расмий документ. Ишеним каттын үч түрү болот: 1. Бир жолку – бир жолку иш-аракетти аткарууга (мисалы, айлык маянаны, пенсияны, жөлөк пулду, стипендияны ж.б. алууга) берилет. 2. Атайын – бир түрдүү иш-аракеттерди аткарууга (мисалы, ишкананын юристине соттордо ишкананын атынан иш алып барууга) берилет. 3. Жалпы (генералдык) – ишеним артуучунун мүлкүн жалпысынан башкарууга берилет. Маселен, үйлөрдү, жеке унааны; ар кандай курулуш же башка объектилерди сатканда, тийиштүү мөөнөткө пайдаланууга бергенде же мураска өткөргөндө алардын ээси тарабынан башка адамдын атына жазылат. Баалуу буюм болгондуктан нотариалдык кеӊсе же жергиликтүү айыл өкмөтү тарабынан тастыкталат.

«Шоро» фирмасы Бишкек шаары Осмонкул көчөсү, 344а Телефон: Факс: 2010-жылдын 15-майы Бул маалым кат Медербеков Эсенбек Медербековичке, анын «Шоро» фирмасында инженер-техник болуп эмгектенип, айлык акысы 13 000 (он үч миң) сом экендигин аныктоо үчүн берилет. Маалым кат Жайыл райондук социалдык коргоо бөлүмүнө көрсөтүү үчүн берилди.

Кулактандыруу Кыргыз мамлекеттик медициналык академиясынын Профсоюздук кеңешинин отчёттук чогулушу 2011-жылдын 13-майында саат 16:00дө өткөрүлөт. Чогулушка бардык факультеттин окутуучулары жана кызматкерлери катышуусу керек. Күн тартиби: 1. 2010-2011-окуу жылынын жыйынтыгы боюнча окуу жайдын Профсоюздук кеңештин төрагасынын отчётун угуу. 2. Жай мезгилиндеги өргүү убагы үчүн эс алуу жайларына жолдомолорду бөлүштүрүү жөнүндө Профсоюздук кеңешинин мүчөсү А. Жумалиеванын билдирүүсү. Жыйналыш башкы имараттагы кичи конференция залында болот. 19. 04. 2011 Ректорат Чакыруу Урматтуу Самарбек Карымшакович, Түркология факультетинин «Жаңырык» студенттикадабий ийрими 2011-жылдын 20-декабрында өтүүчү адабий-музыкалык кечеге чакырат. Сизди өзүңүздүн илимпоздук, окутуучулук, чыгармачылык, тарбия берүүчүлүк өмүрүңүздүн кызыктуу жерлеринен айтып берет деген ойдобуз. Жери: КТМУнун Ч. Айтматов кампусу, Экономика факультети К. Тыныстанов ат. зал.

КЕЛИШИМ «____» _____________2008-ж. Бишкек ш. Бир тараптан Ж. Баласагын ат. Кыргыз улуттук университети, мындан ары «КУУ» деп аталат, ректору ______________________ _______________________ атынан, жана экинчи тараптан Бишкек шаардык Билим берүү башкармалыгы, мындан ары «Башкармалык» деп аталат, ________________ _______________________ атынан төмөндөгүлөр жөнүндө ушул Келишимди түздүк. 1. Келишимдин негизи 1.1. «КУУ» «Башкармалыкка» («Башкармалыктын» кызматкерлерине) кыргыз тилин үйрөтүү боюнча кызмат көрсөтөт. Угуучулардын саны ____ . 1.2. Угуучулардын тизмеси тиркелет; www.bizdin.kg ИШ КАГАЗДАРЫН ЖҮРГҮЗҮҮ 1.3. Сабак жумасына ______ жолу 2 сааттан (45 мүнөттөн 90 мүн.) өткөрүлөт; 1.4. Жалпы окуу сааты – ______ . 1.5. Сабактар өтүлчү жай: ___________________________________________. 1.6. «КУУ» угуучуларды окуу каражаттары менен камсыздайт. 2. Тараптардын укуктары жана милдеттери 2.1. «КУУнун» милдеттери: 2.1.1. Окуу программасына ылайык толук кызмат көрсөтүү; 2.1.2. Ушул келишимдин 1-бөлүмүндөгү шарттарга ылайык кызмат көрсөтүү; 2.1.3. Келишим боюнча окуу мөөнөтү ичинде курстун акысын өзгөртпөө; 2.1.4. Окуу процессине байланыштуу көйгөйлөрдү жоюу; 2.1.5. Окуу материалдары менен угуучуларды камсыздоо (таратып берчү материал, окуу куралдары); 2.1.6. Келишим боюнча милдеттерди аткарбаса, сарпталган каражатты төлөп берүү; 2.1.7. Курстун акырында сынак алып, анын негизинде сертификат берүү. 2.2. «КУУнун» укуктары: 2.2.1. Курс үчүн төлөмдү алдын ала алат (дароо 3 айга төлөнөт, 3 ай бир курсту түзөт); 2.2.2. Бир топто алтыдан аз эмес угуучу болот, угуучулардын саны алтыдан азайган шартта тил үйрөтүүнү токтотот; 2.2.3. Сабактын 25%ын калтырган угуучуну курстан чыгарат. 2.3. «Башкармалыктын» милдеттери жана укуктары: 2.3.1. «КУУга» көрсөткөн кызматы үчүн келишимге ылайык өз убагында акы төлөөгө; 2.3.2. Угуучулардын сабакка катышуусун курстун аягына чейин камсыздоого (берилген тизме боюнча); 2.3.3. Сабактардын сапатынын мыкты болушун талап кылууга. 3. Акы төлөө тартиби 3.1. Бир угуучу үчүн, сертификаттын баасын кошкондо, ______________ сом акы алынат. 3.2. «Башкармалыктын»_______ адисинин жалпы акы төлөмү ___________ (___________________________ ___________) сомду түзөт. 3.3. Акы Келишимдин 2.2.1. бөлүмүнө ылайык 100% (3 айга) алдын ала төлөнөт. Акы ушул Келишимге кол коюлгандан кийин 10 күндүн ичинде төлөнүшү керек. 4. Келишимдин күчүнө кирүү тартиби 4.1. Келишим кол коюлган учурдан тартып күчүнө кирет жана тараптар милдеттерин толук аткарып бүткөнгө чейин күчүндө болот, же тараптардын макулдашуусуна ылайык мөөнөтүнөн мурун жокко чыгарылышы мүмкүн. 4.2. Эгерде Келишимдин шарттары бир нече жолу бузулган болсо, тараптар Келишимди мөөнөтүнөн мурун бир тараптуу жокко чыгарышы мүмкүн. Бул учурда күнөөлүү тарап экинчи тарапка Келишимдин жокко чыгарылышына байланыштуу кеткен чыгашасын кайтарып бериши керек. 5. Башка шарттар 5.1. Тараптардын ортосундагы пикир келишпестиктер мыйзам чегинде каралып чечилет. 5.2. Келишим эки түп нускада кыргыз тилинде түзүлдү, бири «КУУда», экинчиси – «Башкармалыкта» болот. Ж. Баласагын ат. Кыргыз улуттук Бишкек шаардык университети Билим берүү башкармалыгы Дареги Дареги: Ректор Банк эсеби Начальник Датасы/ Колу Датасы/ Колу Эскертүү! Тексттеги бөлүнүп көрсөтүлгөн сөз жана сөз айкаштары келишимдин дээрлик бардык түрлөрүндө учурайт жана ушул иш кагазына мүнөздүү болуп эсептелет.

Кыргыз мамлекеттик юридикалык академиясынын укук жана башкаруу факультетинин методисти, 1979-жылы туулган, улуту кыргыз, жогорку билимдүү Жумабекова Гүлкайырга Мүнөздөмө Гүлкайыр Жумабекова 2005-жылдан бери Бишкек шаарындагы Кыргыз мамлекеттик юридикалык академиясынын Укук жана башкаруу факультетинде методист болуп эмгектенип келе жатат. Ал иштеген учурда өзүн ишин мыкты билген, такшалган адис катары көрсөттү. Г. Жумабекова университеттин коомдук иштерине активдүү катышат. Ал берилген ар бир тапшырмага жоопкерчилик менен мамиле кылат. Кесиптештерине дайыма жардам берүүгө даяр, аларга камкордук менен мамиле кылат. Гүлкайыр Жумабекова кесиптештеринин арасында кадыр-баркка ээ. Ал республикалык илимий-теориялык конференцияларга катышкан. Орус жана англис тилдерин мыкты билген адис. Учурда окутуунун методикасы боюнча кандидаттык диссертациясынын үстүндө иштеп жатат. Мүнөздөмө талап кылынган жерге берилди.

Бишкек шаарынын № 76 орто мектебинин директору Болот Касымовго биология мугалими Гүлбахыт Исакуловадан Түшүнүк кат Мен шаардык билим берүү башкармалыгы тарабынан өткөрүлгөн (2011-жылдын 27-сентябры) семинар-тренингге катыша албай калдым. Себеби кызым Жылдыз Асированын окуган мектебине шашылыш чакыртышып, ошол жерде кармалып калдым. Мындай көрүнүш экинчи кайталанбайт, семинардын бардык материалдарын кесиптештеримден алам жана таанышып чыгам.

Ж. Баласагын атындагы улуттук университеттин Экономика жана башкаруу институтунун директору, проф. Н. Молдокановго финансы жана кредит бөлүмүнүн 3-курсунун студенти Эрлан Дөлөновдон Арыз Ден соолугума байланыштуу 2009-жылдын 13-ноябрынан баштап 1 (бир) жылдык мөөнөткө академиялык өргүү алууга уруксат берүүңүздү өтүнөмүн. Медициналык комиссиянын бүтүмүн арызга кошо тиркеймин. 15.09.2009. Колу. Бишкек гуманитардык университетинин ректору, проф. А. И. Калдыбаевге Бишкек шаарынын тургуну Октябрь райондук ИИБи тарабынан 2001-жылдын 5-мартында берилген А864598 номерлүү паспорт ээси, «Алтын тамга» чакан ишканасынын директору Улан Жолдошевден Эсептешүү арызы 2008-жылдын 15-майындагы Сиз менен түзүлгөн келишимге ылайык Чыгыш таануу факультетине таандык 2 миң китептин сыртын кайра каптап, оңдоп берүү милдеттенмесин алганмын. Китептердин сырты кайра капталды, айрылган беттери чапталып оңдолду жана университетке жеткирилди. Ушул жумуштарыма 10 000 (он миң) сом өлчөмүндөгү акы төлөп беришиңизди сураймын. 25.08.2008 Колу/…………………… У. Жолдошев Чүй областынын Жайыл райондук сотуна Доогер: Жайыл районунун Эриктүү айылынын Өмүрбек ат. көчөнүн 35-үйүнүн тургуну Аскар Сатаров Жоопкер: Эриктүү айылынын Өмүрбек ат. көчөнүн 37-үйүнүн тургуну АбдыКадыров Доо арызы Мен, Аскаров Сатар, 15 жылдан бери Абды Кадыров менен коңшу жашаймын. 2009-жылдын 10-августунда Абды Кадыров өз үйүнүн курулушун жүргүзүп жатканда, курулуш материалдарын короосуна киргизип жатып менин үйүмдүн бир жак бурчун талкалап алган. Бул боюнча айыл өкмөтү тарабынан түзүлгөн комиссия акт түзгөн. Келтирилген чыгымды төлөө же үйдүн бурчун оңдоп берүү жөнүндөгү менин талабымды коңшум Абды Кадыров аткарбай койду. Эл сотунан келтирилген зыянды А. Кадыровдон өндүрүп берүүнү суранам. Тиркеме: 1. Айыл өкмөтү тарабынан түзүлгөн комиссиянын акты; 2. Үйдүн бурчунун бүгүнкү күндөгү абалынын фотосүрөтү.

Өмүр баян Мен, Акылбек кызы Жаңыл, 1973-жылы 2-январда Ысык-Көл областынын Жети-Өгүз районуна караштуу Саруу айылында төрөлгөм. 1980-жылы Саруу айылындагы С. Сыдыков атындагы орто мектептин 1-классына кабыл алындым жана аны 1991-жылы аяктадым. 1991-жылы КМУУнун экономика жана башкаруу факультетинин финансы жана кредит бөлүмүнө кабыл алынып, 1995-жылы университетти артыкчылык диплому менен бүтүрдүм. 1990-1995-жылдары «Учкун» акционердик коммерциялык банкына адис катары кабыл алынып, 2005-жылы конкурстук негизде «АТФ-Банктын» кредиттик бөлүмүнө башкы адис катары кабыл алындым. Учурда ушул банктын кредит жана аудит бөлүмүнүн башчысы болуп иштеп жатам. Үй-бүлөлүүмүн. Бир уул, бир кызым бар. Жолдошум Жумалиев Эрмек «Шоро» жабык типтеги АКында экономист болуп иштейт.

























